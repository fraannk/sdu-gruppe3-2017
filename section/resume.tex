I dette projekt designes, realiseres og testes en digital parametrisk equalizer. Projektet realiseres på en Tiva™ TM4C123GH6PM Microcontroller hvor selvstillede krav blandt andet omfatter CD-lydkvalitet, realtidsbehandling og konfigurerbarhed af equalizerens profiler. Equalizeren er opbygget efter et generelt DSP koncept. Analog filterteori er anvendt til design og realisering af anti-aliasing og rekonstruktionsfiltre. Hardwareimplementeringen er baseret på et realtidsoperativsystem. Den digitale signalbehandling består af kaskadekoblede IIR biquads filtre. Systemet testes som helhed og equalizerens funktionalitet og ydeevne eftervises. 